---
Sessione ordinaria 2025
Seconda prova scritta
Ministero dell’istruzione e del merito
A043 - ESAME DI STATO CONCLUSIVO DEL SECONDO CICLO DI ISTRUZIONE
Indirizzo: ITSI – AMMINISTRAZIONE FINANZA E MARKETING ARTICOLAZIONE SISTEMI INFORMATIVI AZIENDALI
(Testo valevole anche per l’indirizzo quadriennale IT36)
Disciplina: INFORMATICA
---

Il candidato svolga la prima parte della prova e due tra i quesiti proposti nella seconda
parte.

## PRIMA PARTE

### Premessa

L’industria dello *streaming* musicale è uno dei settori più dinamici del mercato musicale ed ha
rivoluzionato il modo in cui le persone ascoltano la musica.

Quando, alla fine degli anni 90 del secolo scorso, la digitalizzazione rese la musica facilmente
accessibile e trasportabile, si diffuse il fenomeno della pirateria online con la condivisione illegale di
file musicali senza il rispetto dei diritti d’autore.
Questo fenomeno mise in crisi l’industria discografica a causa della sensibile riduzione delle vendite
dei supporti fisici.

Da allora il trend negativo si è invertito grazie soprattutto alla capacità dell’industria del settore di
innovarsi, ad esempio attraverso la diffusione di piattaforme di streaming. Infatti, tramite queste
piattaforme, i brani in formato digitale compresso sono trasmessi in tempo reale, gratis e/o a
pagamento, a dispositivi connessi ad Internet e quindi l’utente può ascoltare la musica senza la
necessità di scaricare l’intero file audio.

Per un artista, caricare i propri brani sulle piattaforme di maggior successo è oggi diventato
fondamentale per la promozione del prodotto musicale, e apre nuove opportunità agli emergenti
abbattendo le soglie d’ingresso nel mercato.

Le società fornitrici di servizi di streaming continuano ad aumentare i servizi offerti: playlist
personalizzate create tramite algoritmi di raccomandazione, testi delle canzoni sincronizzati con le
tracce audio delle basi, pubblicazione dei “libretti” degli album, cataloghi che comprendono un vasto
numero di generi musicali, podcast culturali.

### Caso aziendale e professionale

La società MusicOmega si è di recente inserita nel mercato musicale offrendo servizi di streaming.

MusicOmega ha come target un pubblico giovane orientato alle nuove tendenze del mondo musicale
internazionale, interessato ad una conoscenza più diretta degli artisti e delle artiste.

MusicOmega offre agli utenti un unico tipo di account a pagamento e organizza periodicamente *live*
streaming con artisti ed artiste del proprio catalogo.

Il catalogo comprende brani singoli e album; ciascun brano è interpretato da un artista.

L’utente ha poi la possibilità di crearsi le proprie playlist a cui accede in modo esclusivo.

MusicOmega corrisponde le *royalties* ai titolari dei diritti, in funzione del numero di ascolti del singolo
brano.

Ad ogni ascolto l’utente può esprimere il gradimento del brano ascoltato (*like*).

Il candidato, fatte le opportune ipotesi aggiuntive:

1. identifichi nella premessa una problematica di carattere tecnologico e la approfondisca (es.
diritto d’autore e pirateria, pagamenti elettronici, gestione di grandi volumi di dati, operatività
dello streaming, …)
2. concentrandosi poi sulla porzione del sistema informativo che gestisce l’attività di streaming
musicale, sviluppi uno schema concettuale della relativa base di dati, che dovrà prevedere:
   * gli utenti, di cui si registrano i principali dati anagrafici, nazionalità, e-mail e scadenza del
contratto
   * i brani musicali, di cui si registrano titolo, durata, data di pubblicazione, collegamento alla
traccia audio per lo streaming
   * i generi musicali
   * gli album, che sono collezioni di brani musicali di uno stesso artista e di cui si registrano immagine di copertina, titolo, data di pubblicazione
   * gli artisti, di cui si registrano nome, note biografiche e nazionalità
   * le playlist create dall’utente, che sono collezioni di brani musicali anche di più artisti e di cui si memorizza il titolo e la data di creazione;
3. derivi il corrispondente schema logico della base di dati relazionale;
4. sviluppi in linguaggio SQL le query per ottenere le seguenti informazioni:
   1. l’elenco dei brani di una certa playlist di un determinato utente;
   2. l’elenco dei brani musicali di un determinato genere pubblicati nell’anno corrente con l’indicazione del relativo artista;
   3. dato il titolo di un brano, il numero di ascolti nell’ultimo mese.


## SECONDA PARTE


I. In relazione al tema proposto nella prima parte, il candidato sviluppi la pagina web che
consente di visualizzare il numero di like di un determinato brano, codificandola in un
linguaggio a scelta.

II. In relazione al tema proposto nella prima parte, il candidato discuta come devono essere
modificati il modello concettuale e logico della base di dati se si vuole considerare anche la
possibilità che un brano sia eseguito da più artisti; modifichi poi di conseguenza la query di
cui alla lettera b) del punto 4 della prima parte.

III. Un’azienda ha la necessità di consentire ad alcuni lavoratori di lavorare da remoto. L’azienda
gestisce dati sensibili, documenti confidenziali e informazioni riservate che sono memorizzati
sui server interni. Il candidato indichi quali possibili scenari tecnologici si possono realizzare
per consentire il lavoro da remoto in sicurezza e riservatezza.

IV. Il documento elettronico è l’elemento centrale per la digitalizzazione delle pratiche
amministrative. Così come si legge sul sito dell’AgID (Agenzia per l’Italia Digitale), per
documento elettronico si intende “qualsiasi contenuto conservato in forma elettronica, in
particolare testo o registrazione sonora, visiva o audiovisiva”. Il candidato descriva quali
sono le caratteristiche di integrità e di sicurezza che un sistema di gestione documentale
deve garantire.
